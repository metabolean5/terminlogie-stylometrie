

Marina Frangiadaki, partage avec nous cet article :
 “La célèbre psychanalyste syrienne Rafah Nached a été libérée”

Lire l’article
Αφέθηκε ελεύθερη η διάσημη Σύρια ψυχαναλύτρια, Ράφα Νασέντ
Η ψυχαναλύτρια κατηγορήθηκε για «δραστηριότητες που απειλούν με αποσταθεροποίηση το κράτος».
Η Σύρια ψυχαναλύτρια, Ράφα Νασέντ, η οποία είχε συλληφθεί στις 10 Σεπτεμβρίου και έκτοτε βρισκόταν στη φυλακή, απελευθερώθηκε αργά χθες το βράδυ από τις συριακές αρχές, έγινε γνωστό από μέλη της οικογένειάς της που ζουν στη Γαλλία.
Η Ράφα Νασέντ συνελήφθη στο αεροδρόμιο της Δαμασκού από πράκτορες των μυστικών υπηρεσιών της συριακής Πολεμικής Αεροπορίας, καθώς ετοιμαζόταν να ταξιδέψει στο Παρίσι για να είναι παρούσα στον τοκετό της κόρης της και για λόγους υγείας.
Το συριακό καθεστώς αποφάσισε την Τρίτη την απελευθέρωση 1.180 κρατουμένων, «οι οποίοι ενέχονται στα γεγονότα στη Συρία και δεν έχουν αίμα στα χέρια τους», μετέδωσε η συριακή τηλεόραση. Η Ράφα Νασέντ περιλαμβανόταν σε αυτούς τους κρατούμενους.
Τέσσερις ημέρες μετά τη σύλληψή της, η ψυχαναλύτρια, 66 ετών, κατηγορήθηκε για «δραστηριότητες που απειλούν με αποσταθεροποίηση το κράτος» και δικαστής αρνήθηκε να την απελευθερώσει με εγγύηση για λόγους υγείας.
Γαλλόφωνη η Ράφα Νασέντ έχει δίπλωμα Κλινικής Ψυχολογίας από το Πανεπιστήμιο του Παρισιού και ήταν η πρώτη γυναίκα ψυχαναλύτρια που άσκησε το επάγγελμα στη Συρία. Ιδρυσε τη Σχολή Ψυχανάλυσης της Δαμασκού σε συνεργασία με Γάλλους συναδέλφους της.
www.kathimerini.gr





								 
							
